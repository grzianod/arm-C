Avviando il debugger in modalità emulatore è possibile emulare il programma tenendo d’occhio le diverse finestre d’interesse per l’esecuzione. In particolare, è possibile notare sulla sinistra le finestre dei timer dove il Match Register di Timer0 è impostato per generare un interrupt e resettare il conteggio ogni secondo al fine di aggiornare le informazioni sullo schermo e cambiare animazione. Timer 1 è usato per il conteggio dell’età e inizializzato al valore massimo del Match Register. 

Timer 2 è utilizzato invece per generare degli interrupt ogni 50 ms al fine di attuare il polling sui pin del joystick. Spostando la levetta del joystick verso destra viene generato l’interrupt di cambio selezione e la voce Snack viene selezionata. Premendo il joystick viene eseguita l’animazione corrispondente e le informazioni sullo stato di salute vengono aggiornate. Durante tutta l’animazione della durata di 2 secondi e mezzo circa le informazioni sullo stato di salute vengono costantemente aggiornate e le voci del menu’ sono disabilitate. Mediante la definizione di diversi livelli di priorità per i timer gli unici interrupt effettivamente attivi durante lo stato EATING sono l’interrupt che riguarda il runAway nel caso le risorse happiness e satiety dovessero esaurirsi nel mentre dell’animazione e l’interrupt che ogni secondo aggiorna le informazioni sullo schermo.

Come è possibile notare le risorse sono espresse in percentuale e il tasso di perdita di felicità e sazietà corrisponde ad un punto percentuale al secondo. Alla fine dell’animazione la figura torna a posizionarsi al centro dello schermo in attesa di nuovi pasti. 
Tutte le animazioni del progetto sono gestite mediante immagini opportunamente convertite e riadattate in file .c da GIMP e disegnate sullo schermo pixel per pixel mediante la funzione di libreria SetPoint().

In basso a destra è possibile vedere la finestra dei watch con le variabili di stato più importanti. Essendo in modalità debug è possibile modificare tali variabili. In questo caso, al fine di mostrare il runAway, la variabile satiety viene impostata a 0. Nel caso in cui non vengano selezionati pasti nell’ultimo secondo rimanente, la schermata di runAway verrà mostrata e l’unica opzione possibile sarà quella di selezionare RESTART. Una volta selezionato RESTART il gioco riprenderà da capo, con tutte le variabili relative allo stato di salute reinizializzate.

Nel remoto caso in cui il Timer Counter di Timer1 arrivasse al valore del Match Register 0 con uno stato di salute ancora valido, il gioco si interrompe mostrando una apposita schermata.